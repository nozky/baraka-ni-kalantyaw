---
title: Tradisyon ng Pagpangayaw
description: Mayroong pagkakaiba ang pananaw ng dayuhang Kastila sa pananaw ng
  katutubong Pilipino sa kultural na praktis tulad ng pagpangayaw.
date: 2022-01-06T02:43:10.217Z
author: John Barrios
cover_image: posts/legazpisalcedodatusfinalfixes-ch.-1b.jpg
---
Ilustrasyon ni Jebbie Barrios



May dalawang datu, si Madidong at Maricabog, isang Ibajaynon at isang Akeanon, ang nakipagkita kay Miguel Lopez de Legazpi sa Pan-ay para humingi ng tulong kontra sa mga mangangayaw na taga-Mindoro na lumusob sa kanila noong 1570. Kaya inutusan ni Miguel Lopez de Legazpi ang kanyang apo na si Kapitan Juan de Salcedo, kasama ang tatlumpong sundalo, na tulungan ang mga Akeanon at Ibajaynon kapalit ng kanilang pagpapasailalim sa pamamahala ng Espanya. Narito ang buong naratibo:

> Dumating ang grupo ni Kapitan Salcedo sa ilog ng Akean at doon ay nakita nila ang mga naghihintay na limandaang taong nasa ilalim ng pamumuno ng dalawang puno ng mga Akeanon at Ibajaynon na armado ng itak.  Ang dalawang grupo ay sabay na umalis papuntang Mamburao (Mindoro) at halos hatinggabi na nang dumating. Itinago nila ang kanilang mga bangka. Kinaumagahan, kasama ang pinuno ng mga Akeanon, naniktik sina Kapitan Salcedo sa mga kalaban. Pagkatapos ng paniniktik ay bumalik sila sa kanilang mga iniwang tauhan at nagplano kung paano lulusubin ang mga kalaban. Tumulak sila pagkatapos ng hapunan, dumating sila bago sumikat ang araw.  Hinintay muna nilang magliwanag bago sumalakay. Pagkatapos ng labanan ay sumuko ang mga kalaban at ang iba ay tumakas papuntang Luban. Ang mga nahuling pinuno ay ipinatubos ng ginto sa kanilang mga kasama. Ang ibinayad ay hinati-hati ni Kapitan Salcedo sa kanyang mga sundalo at sa dalawang pinuno ng mga Akeanon at Ibajaynon.
>
> Sinundan nila ang mga tumakas papuntang Luban. Nakita nila kung gaano kalakas ang depensa ng kuta; nababakuran ng troso at may kanal sa palibot. Nakita ni Kapitan Salcedo na armado ang kalabang naghihintay sa kanila. Sinabihan niya na gusto niya lamang makipagkaibigan sa kanila. Hindi naniwala ang mga kalaban. Kayat ginamit niya ang malaking bangka at umikot sa likurang bahagi ng kuta ng kalaban. Dahil medyo mahina ang depensa doon, madaling natalo ng mga Kastila at kanilang mga kasamang Akeanon at Ibajaynon ang mga kalaban.
>
> Inutusan ni Kapitan Salcedo ang kanyang mga sundalo na dalhin sa kanya ang mga pinuno ng kalaban. Nakipagkaibigan siya at napapayag niya ang mga pinuno na pumasailalim sa pamamahala ng España. Ibinigay ng mga pinuno ang kanilang ginto, at katulad ng nangyari sa Mamburao, pinaghahati-hati ni Kapitan Salcedo ang mga ito sa kanyang mga sundalo at sa dalawang pinuno ng mga Akeanon at Ibajaynon.  Pagkatapos ng pagsasandugo ay bumalik sina Kapitan Salcedo sa Pan-ay. (De San Agustin 1975, 320-322; akin ang salin)

Naganap ang pangyayaring ito isang taon bago ang pagtatag ng sentrong panggobyerno ng mga Kastila sa Maynila at ng pamumudmod ng enkomyenda sa mga sundalo ni Legazpi. Mahihinuha ang idea ng pagiging magkaibang identidad at komunidad ng Ibajaynon sa Akeanon. Pareho ang mga itong may sariling datu. Magkahiwalay silang komunidad at may sariling pamunuan. Nagsama lamang dahil sa isang layunin—ang mabawi ang ninakaw ng mga mangangayaw na taga-Mindoro at maipaghiganti ang kanilang angkan. May paliwanag si Vicente Villan sa gawing ito ng mga Bisaya:

> Pagka nakaranas sila ng krisis bunsod ng mga natural na kalamidad at pandarambong ng taga-ibang banwa, ang mga banwa sa Kabisayaan at maging iba pang parte ng Pilipinas sa pangkalahatan ay iniuugnay at pinagsama-sama sila ng kanilang tradisyon sa pagpangayaw para kolektibong punan ang kakulangan ng pangangailangang iyon para iligtas ang kanilang buhay, makamit ang hinahangad na ginhawa at katubusan ng kanilang nadungisang dungog \[sa Tagalog ay puri]. (sipi sa Villan 2012, 86)

Masasabing napilitan lamang makipagkaibigan ang mga Akeanon at Ibajaynon sa mga dayuhang Kastila upang mapanatili ang katiwasayan ng kanilang buhay at kaputlian ng kanilang dungog (puri). Sa kultura ng mga taga-Panay, makakamit ito sa pamamagitan ng pagsasagawa ng kanilang kinamulatang gawain ng pagpangayaw.  Ginamit ng mga Panaynon ang pagpangayaw hindi bilang isang militaristikong tradisyon na may layuning manakop, kundi para mapanatili lamang ang kapakanang pangkomunidad. Ito ang pagkakaiba ng hangarin ng katutubong Panayanon at ng mga Kastila. Ang dalawang ulit na pagkakabanggit ng pari ng ginto at ng paghahati-hati ng mga ito sa mga sundalo at dalawang datu ay nagpapahiwatig ng totoong pakay ng mga Kastila sa pakikipagkaibigan at pakikipagtulungan sa dalawang pinuno ng mga katutubo. 

Kung babaliktarin ang perspektiba at halimbawang papagsalitain ang katutubo, marahil ay hindi magiging mataas ang tingin sa ginagawa ng mga Kastila. Sa isang nobela na ibinasi sa mga tala ni Antonio Pigafetta tungkol sa alipin ni Ferdinand Magellan na si Enrique, ang sinasabing unang taong nakaikot ng mundo, binaligtad ni Carla M. Pacis ang pagtingin sa Kasaysayan at binigyang boses si Enrique. Sa kuwento, matapos masaksihan ni Enrique ang pakikipagsandugo ni Magellan kay Rajah Humabon ay ito ang kaniyang naihaka sa kanyang sarili:

> “Hindi ako nasisiyahan sa ganitong kasunduan. Alam ko kung bakit pumunta ang mga mapuputlang nilalang. Sapat ang kaalaman ko sa kanilang wika para maintindihan ang kanilang usapan na sinadya kong pakinggan. Nakita ko silang nakaluhod sa buhangin, sinasala ang mga butil para sa ginto. Nakita ko ang kanilang mga mukha, kung paano nakatuon ang mga mata nila sa ginto na tila napakarami rito. Ang alahas na suot araw-araw nina Humabon at ng kaniyang pamilya at iba pang may dugong-maharlika ay katulad, kundi man mas maganda, sa mga alahas na isinusuot ng monarka ng Portugal at Espanya. Naiiskandalo ang mga pari sa mga hubad-barong mga tao na napakamarangya. Iniisip ko kung kailan magsisimulang humingi ng buwis si Magalhaes at ano ang mangyayari kung tumanggi si Humabon. *Pero may tiwala ako sa aking amo. Kung sabagay, hindi ba’t ligtas niya kaming dinala sa lupang ito?*” (Pacis 2016, 108; akin ang *italisado*)

Sa kabila ng pagkakaroon ng alinlangan at pagdududa ni Enrique sa mga Kastila ay naroon pa rin ang kaniyang pagtitiwala dahil sa ginawa sa kanya ni Magalhaes o Magellan. Ang nararamdamang ito ni Enrique ay hindi malayong maramdaman din ng dalawang datu na nangayaw sa Mindoro kasama ang grupo ng mga Kastila sa pamumuno ni Juan de Salcedo.

Sinangguni:

De San Agustin, Gaspar. *Conquistas de las Islas Filipinas*. Aklat 1-3. Madrid: 
Walang Tagalathala, 1698, 1975. 

Pacis, Carla. *Enrique El Negro*. Lungsod Pasig: Anvil Pub. House, 2016.

Villan, Vicente C. “Panalog kag Paglantay: Mga Anyong Tubig sa Pagbuo ng Pamayanan at Pagkakakilanlang Bisaya sa Panay at Kanlurang Negros." *Paglalayag at Ugnayan ng mga Pamayanan sa Kasaysayang Pilipino.* Ubaldo, Lars Raymund (ed). Manila:  ADHIKA ng Pilipinas, Inc. at Pambansang Komisyon para sa Kultura 
at mga Sining, 2012.