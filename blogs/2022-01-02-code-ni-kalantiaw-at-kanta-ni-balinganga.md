---
title: Tungkol sa Maragtas, Code ni Kalantiaw, at Kanta ni Balinganga
description: Ang artikulong ito ay tumatalakay sa posibilidad na basahin sa
  ibang perspektiba ang Code ni Kalantiaw at ang tula ni Balingagnga.
date: 2022-01-02T06:28:28.525Z
author: "John Barrios "
cover_image: posts/12974413_1391672547525013_428078611443968943_n.jpg
---
Photo Credit: [Tribmaka](https://l.facebook.com/l.php?u=http%3A%2F%2Ftribmaka.weebly.com%2F%3Ffbclid%3DIwAR1RKbGgua4SEKK0JPaaIKYfK4BqfsmiTmGum-w1n700pGFDk71_lTTLYS4&h=AT1Jmws84gPjj5COQDZyRzWXwOZCPYt5pIJRcvwGRIZU5UdxrFHKlc0goLY8AeXoANNxUDq19h7cuw-MzN5o2q7ZqD3XLFIQK7MwJ9aVYzVIcNmg-MUn8LiFZ4ZGu7OfWZSxjIIt8Rw)

Ang Maragtas ay salaysay ng pagbili ng isla ng Panay ng mga datu na tumakas mula sa Borneo dahil sa kalupitan ni Sultan Makatunaw. Ipinagpalit ng pinuno ng mga Ati na si Marikudo sa mga pangayaw ang baybayin at patag na bahagi ng buong isla sa isang gintong salakot at isang mahabang kuwintas. Nakapaloob sa Maragtas ang deskripsiyon ng pamumuhay at kultura ng mga Ati, ang naunang nanirahan sa isla ng Panay, at gayundin ng mga dumating sa isla na taga-Borneo, sa pamumuno ni Datu Puti.  Bahagi din ng Maragtas ang naratibo ng pangyayari sa buhay ng pangunahing datu at kanilang mga asawa, partikular na ang kina Sumakwel at Kapinangan/Aloyon, at Datu Bangkaya at Katurong. Sa huling bahagi rin ang lista ng mga naging pinuno ng mga banwa at ang mga Kastilang naunang dumating sa isla. 

Ang pag-akda ng mga banwa-banwa ay manipestado sa paghati ni Datu Sumakwel ng isla sa tatlong bahagi: Aklan at Irong-irong, na pinapamunuan kina Datu Bangkaya at Datu Paiburong; at ang panghuli, ang Hamtik, na siyang sentro, na pinapamunuan kay Sumakwel, kasama ang iba pang datu na sina Padohinog, Lubay, Dumalogdog, at Dumangsol. Dito nabuo ang kinilalang Katilingban sang Madyaas (Konfederasyon ng Madyaas), ang sulundanon sa pagpamuno, at ang batas ng pamamalakad sa mga sinakupan.
Sa probinsiyang ito, isa sa mga sumunod na pinuno ay si Datu Kalantiaw na nakilala dahil sa kanyang kautusan, ang Code of Kalantiaw. Subalit tulad ng Maragtas, ang awtentisidad ng nasabing akda ay tinumba rin ng tradisyong pasulat sa kasaysayan. Ngunit kung gaano kabagsik ang titig ng mga establisadong historyador sa sinasabing mga akdang pangkasaysayan, iba naman pagdating sa akdang pampanitikan. 

Isa sa mga historyador ng Aklan, si Artemio Nabor, ang nakapagtala ng isa sa mga sinaunang tulang isinulat sa kahoy (amaga), ito ang “Kanta ni Balinganga” (Awit ni Balinganga). Si Balinganga ay isa sa mga naging anak ni Datu Bangkaya. Ang tula ay pinaniniwalaang siyang pinakamatandang dokumentong pasulat sa Akeanon bago dumating ang mga Kastila.

>```{
> Hambae Inakeanon
> Manat saeaysayon
> Hanongod sa dato,
> Nga si Bangkaya,
> Ag anang asawa,
> Imaw si Katorong,
> Kat sanda nga daywa
> Mga bataon pa.
> (Sa salitang Aklanon 
> Ating isaysay
> Hinggil sa isang dato,
> Nga si Bangkaya,
> At ang kanyang asawa,
> Siya’y si Katorong,
> Ng silang dalawa pa’y
> Mga bata pa.)
>
> Sanda hay nagkita
> Sa sangka daeanon, 
> Miron nga dongganon:
> Ag sanglit gaoy eon
> Rato nga daeaga,
> Pomaeapit dayon
> Datong miron kana.
> (Sila’y nagkita
> Sa isang daan,
> Dalagang malangya
> Binatang kagalang-galang:
> At dahil pagod na
> Yaong dalaga,
> Agad linapitan 
> Ang binata sa kanya.)
>
> Singpit nat dayon
> Nga kana omaba,
> Agod di gaoyon,
> Makapahoway pa.
> Dayon na nga abhon
> Ay mana eat opa,
> Kono, kabog-at na
> Kato nga daeaga.
> (Inaya niya) \[a]gad
> Siyang umaba,
> Para hindi mapagod,
> At makapagpahinga pa.
> Agad niya inaba
> Akala’y kasing bigat ng upa,
> Pero, anong bigat pala
> Yaong dalaga.)
>
> Naghinadya dayon
> Miron ag daeaga:
> Nagpanaw sa nayon
> Kon tawgon Tawaya
> Nag-abot panag-on
> Sanda nag-asawa,
> Nagin malipayon
> Pangabohi nanda. 
> (Agad nagsaya
> Ang binata’t dalaga:
> Pumunta sa nayon
> Kung tawagin ay Tawaya.
> Dumating ang mga taon
> At sila’y nag-asawa.
> Naging maligaya
> Ang pagsasama nila.) (Salin ni Melchor F. Cichon)
```}

Ang tula ay hindi masyadong umani ng pagbabatikos sa mga historyador kagaya ng Code of Kalantiaw. Sabihin mang hindi ito masyadong sumikat dahil sa ito’y isang simpleng tula/awit ng pag-ibig, ang pagiging historikal na dokumento nito ay hindi itinuturing na bagahe sa pagsulong ng kasaysayan.

Ang malinaw lamang sa tula ay ang pagpapakilala kina Bangkaya at Katorong ng kanilang anak na si Balinganga.  Kahit na ang lugar o nayon na Tawaya ay wala sa mapa.  (Ayon sa diksyonaryo ni Zorc \[1966], ang “Tawaya” ay ang tawag sa paraiso (“paradise”/ “utopia”) ng mga sinaunang Akeanon.  Marahil nanggaling ito sa salitang ugat na “tawhay” o “tahimik.” Ang pinakamalapit na pangalan sa isa sa mga baryo ngayon sa Aklan ay ang baryo ng Tayhawan sa banwa ng Lezo.)  Ang pagkakabanggit sa salitang “opa” (balat ng palay) ay nagpapahiwatig ng uri ng pagkain at kabuhayang kanilang pinapraktis.  

Matatandaan na pagdating nina Datu Sumakwel, isa sa mga ginawa nila ay ikutin ang mga isla na malapit sa Panay para maghanap ng mga butil na maaaring itanim. Nagpapahiwatig rin ito ng pagkakaroon ng teknolohiyang lusong at gawaing pagbayó, kung saan naihihiwalay ang bigas sa balat nito sa pamamagitan ng pagbayo. Subalit ang anyo ng taludturan na ginamit ay waluhan, na maituturing na dala na ng mga Kastila, dahil ang sinaunang taludturan ay pinaniniwalaang pituhan. Posible kayang isinulat na ang tulang ito sa panahon ng Kastila?


Sinangguni:

Cichon, Melchor F. “Kanta ni Balinganga.” [www.bueabodalc.blogspot.com](www.bueabodalc.blogspot.com).

Monteclaro, Pedro A. *Maragtas kon (Historia) sg Pulo nga Panay kutub sg iya una nga Pumuluyo Tubtub sg Pag-abut sang mgha taga Borneo nga amo ang Ginhalinan sg mga Bisaya, kag sg Pagabut sg mga Katsila*. Lngsod Iloilo: El Tiempo, 1907.

Zorc, David Paul atbp. *A Study of the Aklanon Dialect: Dictionary of Root Words and Derivations.* Tomo 2.  Washington DC: US Peace Corps, 1969.